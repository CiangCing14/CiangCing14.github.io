<html><body><h1>Πόσες πιστοποιήσεις κάνουν έναν απόφοιτο λυκείου; - ΚΚΕ(μ-λ)</h1><hr/>Published Time: 2024-03-23T00:00:00+08:00<br>Author: ΚΚΕ(μ-λ)<br>Images: <a href="https://www.kkeml.gr/media/dvcl0g5h/εθνικο-απολυτηριο.jpg?anchor=center&mode=crop&width=900&rnd=133555365432300000">000000.jpg?anchor=center&mode=crop&width=900&rnd=133555365432300000</a><br>Description: Η αντίσταση των μαθητών για να μην περάσουν τα νέα μέτρα και για να ανατραπούν όλοι οι αντιλαϊκοί ψηφισμένοι νόμοι στην εκπαίδευση αποτελεί αναγκαιότητα. Μέσα από τα 5μελή και τα 15μελή συνδικαλιστικά τους όργανα, με όπλα τις γενικές συνελεύσεις, τις καταλήψεις και τις διαδηλώσεις, πρέπει να πάρουν αποφάσεις για τη συνέχιση του αγώνα!<br>Categories: <br>Tags: ps955<br>Type: article<br><div class="mt-4">
<div style="width:100%">
<img src="../Images/2024-03-23T00-00-00-08-00-z000006/000000.jpg" srcset="../Images/2024-03-23T00-00-00-08-00-z000006/000000.jpg" style="width:100%"/>
</div>
</div>
<div class="mt-5 bigger-letters">
<p>Συνεχίζονται οι αντιδραστικές μεθοδεύσεις της κυβέρνησης της ΝΔ στον χώρο της εκπαίδευσης, προχωρώντας το υπουργείο Παιδείας σε νέες εισηγήσεις που αφορούν τις προϋποθέσεις για την απόκτηση του Εθνικού Απολυτηρίου στα Λύκεια. Στο πλαίσιο του διαλόγου που διεξάγεται για τη «μεγάλη μεταρρύθμιση στην Πρωτοβάθμια και τη Δευτεροβάθμια Εκπαίδευση», έρχεται να προστεθεί στο προαναγγελμένο -από την κυβέρνηση- εξεταστικό κάτεργο του νέου λυκείου η προϋπόθεση της πιστοποίησης γνώσης των αγγλικών και της πληροφορικής για την απόκτηση του Εθνικού Απολυτηρίου. Δεν πρόκειται για «φετινή έμπνευση» του Κυριάκου Πιερρακάκη, καθώς ήδη από το 2017 το Ινστιτούτο Εκπαιδευτικής Πολιτικής, ως αρμόδιος φορέας του Υπουργείου Παιδείας για τον σχεδιασμό των αντιδραστικών μεθοδεύσεων στην εκπαίδευση, έκανε λόγο για πλάνο ενσωμάτωσης της πιστοποίησης της αγγλικής γλώσσας, ως πρώτης ξένης γλώσσας στο σχολείο από την Α’ Λυκείου. Η επίθεση των κυβερνήσεων στην εκπαίδευση κλιμακώνεται και είναι σίγουρο πως για την απόκτηση των εν λόγω πιστοποιήσεων οι μαθητές θα αναγκάζονται να στραφούν σε περισσότερα φροντιστήρια για να μπορέσουν να ανταπεξέλθουν, αφήνοντας στο περιθώριο όλους εκείνους που δεν θα έχουν την οικονομική δυνατότητα να ξεπεράσουν ακόμη έναν ταξικό φραγμό.</p>
<p>Τα εμπόδια για τους μαθητές των φτωχών και λαϊκών στρωμάτων πολλαπλασιάζονται. Η κυβέρνηση προσπαθεί με γοργούς ρυθμούς να ξεδιπλώσει την ατζέντα της επίθεσης στα σχολεία. Αναφέρεται πως το Εθνικό Απολυτήριο θα «εγκαινιαστεί» από τους μαθητές που θα φοιτήσουν στην Α’ Λυκείου το επόμενο σχολικό έτος, οι οποίοι θα πρέπει να αντιμετωπίσουν και στις τρεις τάξεις του λυκείου ένα εξεταστικό κάτεργο αντίστοιχο των πανελλαδικών, με θέματα από την Τράπεζα Θεμάτων και ειδικό συντελεστή βαρύτητας ανά τάξη (μεγαλύτερος στη Γ’ και μικρότερος στην Α’ Λυκείου), ενώ παράλληλα προβλέπεται ο προσδιορισμός του αριθμού των εισακτέων στην τριτοβάθμια από τα τμήματα των Πανεπιστημίων. <strong>Με ψηφισμένο πλέον τον νόμο για τα Ιδιωτικά Πανεπιστήμια, συνεχίζεται να εφαρμόζεται το σκληρά ταξικό πλαίσιο, μέσα στο οποίο τα παιδιά των λαϊκών οικογενειών όχι απλά θα πετιούνται εκτός των Πανεπιστημίων, αλλά και από τα Γενικά Λύκεια, προβάλλοντας η κυβέρνηση σαν εναλλακτική τη διοχέτευση προς την επαγγελματική εκπαίδευση και τη μαθητεία. </strong></p>
<p><strong>Η αντίσταση των μαθητών για να μην περάσουν τα νέα μέτρα και για να ανατραπούν όλοι οι αντιλαϊκοί ψηφισμένοι νόμοι στην εκπαίδευση αποτελεί αναγκαιότητα. Μέσα από τα 5μελή και τα 15μελή συνδικαλιστικά τους όργανα, με όπλα τις γενικές συνελεύσεις, τις καταλήψεις και τις διαδηλώσεις, πρέπει να πάρουν αποφάσεις για τη συνέχιση του αγώνα! Πλάι στους φοιτητές που επί μήνες έδωσαν έναν μαζικό και μαχητικό αγώνα για να μην περάσει ο νόμος Πιερρακάκη. Δίπλα στους εκπαιδευτικούς που τρομοκρατούνται επειδή διεκδικούν εργασιακά δικαιώματα και σέρνονται σε δίκες για τη συνδικαλιστική τους δράση. Ο αγώνας ενάντια στην παιδεία των λίγων και εκλεκτών είναι υπόθεση πάλης όλου του λαού.</strong></p>
</div><p>Source: <a href="https://www.kkeml.gr/ps959/poses-pistopoiiseis-kanoun-enan-apofoito-lukeiou/">https://www.kkeml.gr/ps959/poses-pistopoiiseis-kanoun-enan-apofoito-lukeiou/</a></p></body></html>