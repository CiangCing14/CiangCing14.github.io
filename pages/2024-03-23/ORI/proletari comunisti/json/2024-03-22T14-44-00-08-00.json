{"title": "pc 22 marzo - Massimo sostegno alla decisione dell'universit\u00e0 di Torino per il blocco della collaborazione con Israele - info", "published time": "2024-03-22T14:44:00+08:00", "images": [], "content": "<div class=\"post-body entry-content\" id=\"post-body-6235656404927856940\" itemprop=\"description articleBody\">\n<p><span><b>Guerra a Gaza, l'Universit\u00e0 di Torino blocca il bando di collaborazione con Israele. Meloni: \u00abScelta preoccupante\u00bb</b></span></p><p><b>L\u2019ateneo\n \u00e8 il primo a sospendere la collaborazione con le realt\u00e0 accademiche \nisraeliane ma precisa: lo stop \u00e8 solo al bando Maeci, le altre attivit\u00e0 \ncontinuano. Parziale vittoria per i collettivi studenteschi che hanno \nbloccato la riunione del Senato accademico. Sette ottobre: \u00abGravissimo\u00bb</b></p><div><div><div>\n</div>\n</div></div>\n<div id=\"m_7687251890689171244gmail-m556-555-557\">\n<p>\u00abConsidero preoccupante che il Senato accademico dell'Universit\u00e0 di Torino scelga di non partecipare al <b>bando per la cooperazione scientifica con Israele</b>.\n E lo faccia dopo un'occupazione da parte dei collettivi. Se le \nistituzioni si piegano a questi metodi rischiamo di avere molti \nproblemi\u00bb. Sono le parole della premier<b> Giorgia Meloni alla Camera</b>, durante la replica nel dibattito sulle sue comunicazioni in vista del Consiglio europeo</p></div><div id=\"m_7687251890689171244gmail-m561-560-562\"><b>Bloccato il bando di collaborazione con Israele</b><p>Cosa \u00e8 successo.<b> L\u2019ateneo di Torino, primo a livello italiano, ha deciso di sospendere la collaborazione con le realt\u00e0 accademiche israeliane</b>.\n \u00abIl Senato dell\u2019Universit\u00e0 ritiene non opportuna la partecipazione al \nbando del Ministero degli Affari Esteri (Maeci), visto il protrarsi \ndella situazione di guerra a Gaza\u00bb. La comunicazione si configura come \nuna parziale vittoria per i collettivi studenteschi che<a href=\"https://torino.corriere.it/notizie/cronaca/24_marzo_19/basta-accordi-dell-universita-con-israele-flash-mob-degli-studenti-durante-una-seduta-del-senato-accademico-0d09d375-0c66-4814-99e6-c491008b7xlk.shtml\" target=\"_blank\">\u00a0hanno prima bloccato la riunione dei senatori e poi ottenuto un\u2019assemblea pubblica</a>\n per discutere la loro richiesta di boicottaggio di tutte le intese con \nle universit\u00e0 israeliane. Dopo una lunga discussione, i vertici \ndell\u2019ateneo hanno deciso di  <b>approvare un documento che di fatto chiude le porte ad un unico bando</b>, quello pubblicato recentemente dal Maeci che mira a finanziare  progetti congiunti di ricerca <b>tra<span></span></b></p><a name=\"more\"></a><b> Italia e Israele</b>\n in tre settori di applicazione: le tecnologie per il suolo, quelle per \nl\u2019acqua ( come trattamento di quella potabile, delle acque industriali e\n di scarico o la desalinizzazione) e  l\u2019ottica di precisione, \nelettronica e tecnologie quantistiche.<p></p></div><div id=\"m_7687251890689171244gmail-m566-565-567\"><b>Bernini</b><p>Sul caso interviene anche <b>il ministro dell'Universit\u00e0 e della ricerca Anna Maria Bernini</b>:\u00a0\u00abQuella\n dell'Universit\u00e0 di Torino \u00e8 una decisione che non condivido seppur \nassunta nell'ambito dell'autonomia propria degli Atenei. \u00c8 triste che \nuna scelta simile coincida con la prima giornata nazionale delle \nUniversit\u00e0 che ha come titolo: \"Porte aperte\". Ed \u00e8 francamente \nsconcertante che si possa pensare di chiuderle. Ritengo ogni forma di \nesclusione o boicottaggio sbagliata ed estranea alla tradizione e alla \ncultura dei nostri Atenei da sempre ispirata all'apertura e \nall'inclusivit\u00e0\u00bb.\u00a0</p></div><div id=\"m_7687251890689171244gmail-m571-570-572\"><b>La nota dell'Universit\u00e0 di Torino</b><p>L\u2019Universit\u00e0 di Torino, dal canto suo, in una nota, chiarisce che <b>la mozione approvata dal Senato Accademico</b>\n nella seduta di ieri 19 marzo, con la quale \u00abvisto il perdurare dello \nstato di guerra si \u00e8 ritenuta non opportuna la partecipazione al bando \nMAECI 2024 Italia-Israele\u00bb,<b> si riferisce esclusivamente al bando in questione.\u00a0</b>Pertanto,\n tutti gli accordi e le collaborazioni in corso con le universit\u00e0 \nisraeliane rimangono attivi, nel pieno rispetto dei principi e dei \nvalori di libert\u00e0 di pensiero e di ricerca dell\u2019Universit\u00e0 di Torino.</p><p><b>Un solo voto contrario</b></p></div><div id=\"m_7687251890689171244gmail-m576-575-577\"><p>A votare lo stop al bando Maeci per la raccolta di progetti congiunti per l\u2019anno 2024 <b>\u00e8 stata quasi la totalit\u00e0 dei senatori di Unito</b>. Due gli astenuti e un unico \u00abno\u00bb, espresso dalla <b>professoressa Susanna Terracini</b>. La direttrice del dipartimento di Matematica spiega: \u00abNon avrei avuto problemi ad approvare <b>una richiesta per il cessate il fuoco</b>, perch\u00e9 sono fortemente turbata per la strage che sta avvenendo nella Striscia di Gaza. Mentre, sono <b>fortemente contraria ai boicottaggi accademici</b>,\n perch\u00e9, essendo esclusi possibili progetti bellici, le collaborazioni \nsono un elemento portatore di comprensione e di pace\u00bb. Di parere diverso\n i militanti del Progetto Palestina, di Cambiare Rotta, di Studenti \nIndipendenti e della altre sigle di sinistra universitaria. Gli studenti\n spingono per  approvare l\u2019appello \u2014 lanciato dalla torinese <b>Paola Rivetti</b>,\n oggi docente di Scienze politiche a  Dublino, e firmata da 1.600 \ncolleghi del nostro Paese (60 dall\u2019ateneo torinese) \u2014, che chiede al <b>ministro degli Esteri, Antonio Tajani</b>,\n di sospendere  l\u2019intero accordo di Cooperazione Industriale, \nScientifica e Tecnologica tra Italia e Israele per \u00abil rischio di dual \nuse e la violazione del diritto internazionale e umanitario\u00bb.</p></div>\n<p>Su questo, i vertici dell\u2019Universit\u00e0 di Torino prendono tempo. Accolta cos\u00ec la proposta di <b>Francesco Ramella, direttore del dipartimento di Cultura, Politica e Societ\u00e0</b>, di limitare l\u2019azione a un documento che di fatto sospende la partecipazione di <b>Unito al bando Maeci di quest\u2019anno</b>.\n \u00abAd oggi, solo  tre colleghi avevano manifestato il loro interesse a \npartecipare, tutti appartenenti ad Agraria, ma  poi hanno rinunciato \nautonomamente\u00bb, <b>spiega Gianluca Cuniberti</b>. Il  direttore di \nStoria che, dopo aver sottolineato la capacit\u00e0 di Unito di dialogare \nanche su temi cos\u00ec divisivi, annuncia un\u2019altra iniziativa che far\u00e0 \ndiscutere: tra pochi mesi sar\u00e0 lanciato<b> il corso di storia della Striscia di Gaza </b>ospitando Sara Roy, la docente di  Harvard.<br/></p><div id=\"m_7687251890689171244gmail-rcsad_Bottom1\"></div><b>\u00abGravissimo\u00bb</b><p>La decisione del Senato accademico \u00ab\u00e8 <b>gravissima ed inquietante </b>e ci riporta ad un passato lontano che non avremmo mai voluto rivivere\u00bb, dichiara <b>Stefano Parisi</b>, presidente dell'<b>Associazione Setteottobre</b>.\n \u00abColpire il mondo dell\u2019universit\u00e0 e della ricerca di Israele che \u00e8 \nall\u2019avanguardia nel mondo ed impedire la collaborazione con un ateneo \nimportante come quello di Torino, che potrebbe portare ricadute positive\n per il nostro Paese \u00e8 l\u2019ennesima dimostrazione del clima di odio \nantisemita che dal 7 ottobre sta montando con furia in Italia. Chiediamo\n a tutte le istituzioni ed in particolare al Ministro per l\u2019Universit\u00e0 e\n la Ricerca, alla CRUI e alla societ\u00e0 civile di impegnarsi e di \nintervenire per bloccare una deriva allarmante e intollerabile per una \ndemocrazia liberale\u00bb.</p><p>\n</p><h1><span>L'universit\u00e0 di Torino e lo stop al bando con Israele, il rettore Stefano Geuna: \u00abNon \u00e8 boicottaggio n\u00e9 antisemitismo\u00bb</span></h1>\n<div>\n<div id=\"m_7687251890689171244gmail-content-to-read\">\n<p>Dopo\n una giornata di polemiche, il rettore prova a rassicurare: \u00abNon \nvolevamo far arrabbiare nessuno, tanto meno la premier Meloni. Tutti gli\n accordi in vigore con Israele rimangono validi\u00bb</p><p><b>Lo ammetta rettore Stefano Geuna, con la\n decisione del senato accademico di ieri, parliamo della mozione con la \nquale l\u2019ateneo di Torino definisce inopportuno partecipare al bando del \nMinistero degli Esteri per la ricerca condivisa tra Italia e Israele, \n\u00abvisto \u2014 \u00e8 stato scritto e approvato \u2014  il protrarsi della situazione di \nguerra a Gaza\u00bb, lei e la sua Universit\u00e0 volevate mettere in difficolt\u00e0 \nil governo Meloni?\u00a0</b><br/></p><div id=\"m_7687251890689171244gmail-m5094-5093-5095\"><p>\u00abNon volevamo far arrabbiare nessuno, tanto \nmeno la premier Meloni. E voglio ribadire cosa \u00e8 accaduto nel Senato \naccademico, l\u2019organo pi\u00f9 rappresentativo della nostra comunit\u00e0. \u00c8 stata \nun\u2019azione riferita ad un bando specifico e non si \u00e8 parlato di \nboicottaggio. Questo non \u00e8 vero\u00bb.</p></div><div id=\"m_7687251890689171244gmail-m5099-5098-5100\">\n<p><b>Perch\u00e9?<br/></b>\u00abTutti gli accordi \nattualmente in vigore con le  universit\u00e0 israeliane, che sono tanti, \nrimangono validi. Non \u00e8 questo quello che \u00e8 successo\u00bb.</p></div><div id=\"m_7687251890689171244gmail-m5104-5103-5105\">\n<p><b>E allo cosa \u00e8 accaduto?<br/></b>\u00ab\u00c8 stata \nfatta una valutazione da parte della comunit\u00e0 accademica che credo vada \nrispettata per quello che \u00e8. Non c\u2019\u00e8 alcuna intenzione di far infuriare \nnessuno e non c\u2019\u00e8 il boicottaggio, men che meno antisemitismo come ho \nanche letto. I fatti parlano da soli. E non vorrei commentare \nulteriormente per attivare un dibattito su una questione che abbiamo \nchiarito oggi, forse perch\u00e9 ieri non era molto chiara. Si tratta di una \ncosa molto specifica. Ma le collaborazioni con gli atenei israeliani \nrimangono assolutamente in piedi\u00bb.</p><p>\n</p><div id=\"m_7687251890689171244gmail-m5130-5129-5131\">\n<p><b>Alcuni colleghi dicono che in alcuni dipartimenti ci sono pulsione anti-israeliani.</b><br/>\u00abIo\n non vedo queste cose, onestamente, specialmente nella nostra \nuniversit\u00e0. Siamo una comunit\u00e0 di centomila persone e io, ripeto, parlo a\n nome del Senato accademico, l\u2019organo rappresentativo ed elettivo di \ntutte le componenti: docenti, personate tecnico amministrativo, \nstudenti\u00bb.</p></div><div id=\"m_7687251890689171244gmail-m5135-5134-5136\">\n<p><b>Morale.<br/></b>\u00abQuesto organo ha preso \nuna decisione su una cosa specifica che non \u00e8 un\u2019avversione contro \nIsraele. Non lo \u00e8 nessuno dei membri del Senato accademico. Ieri, nel \nmomento di ascolto che abbiamo fatto con i ragazzi che protestavano, \ntutti i docenti hanno detto: \u201cNon vogliamo i boicottaggi\u201d. I boicottaggi\n scientifici non servono, la scienza \u00e8 stata e sempre sar\u00e0 un ponte, \nsoprattutto in momenti di difficolt\u00e0 internazionale come questo che \nstiamo vivendo. Questo ci dice la storia e su questa linea si sono \nconcentrati gli interventi dei professori\u00bb.</p></div><div id=\"m_7687251890689171244gmail-m5140-5139-5141\">\n<p><b>Non tutti hanno votato a favore, in realt\u00e0.<br/></b>\u00ab\u00c8 vero, una collega si \u00e8 espressa in maniera contraria, ma tutti hanno ribadito che il boicottaggio accademico non serve\u00bb.</p></div><div id=\"m_7687251890689171244gmail-m5145-5144-5146\">\n<p><b>E la premier Meloni dice che vi siete fatti trascinare dai collettivi degli studenti di estrema sinistra.<br/></b>\u00abI\n collettivi? Parliamo dei rappresenti degli studenti. Oggi come ieri, \nnel dibattito di oggi, abbiamo creato un momento dove tutti hanno \nparlato, anche chi lo fa in modo effervescente e chi preferisce un tono \npi\u00f9 posato perch\u00e9 ha qualche anno in pi\u00f9. Ci interessato molto farlo, \ntutti gli interventi portano spunti interessanti. Questo \u00e8 il nostro \nmetodo\u00bb.</p></div><div id=\"m_7687251890689171244gmail-m5150-5149-5151\">\n<p><b>Ma lei la riapproverebbe la mozione?<br/></b>Il rettore Geuna gira le spalle e se ne va.</p></div>\n</div></div></div>\n<div style=\"clear: both;\"></div>\n</div>", "pdf_content": null, "pdf_links": [], "description": "Guerra a Gaza, l'Universit\u00e0 di Torino blocca il bando di collaborazione con Israele. Meloni: \u00abScelta preoccupante\u00bb L\u2019ateneo  \u00e8 il primo a so...", "author": ["maoist"], "source": "https://proletaricomunisti.blogspot.com/2024/03/pc-22-marzo-massimo-sostegno-alla.html"}