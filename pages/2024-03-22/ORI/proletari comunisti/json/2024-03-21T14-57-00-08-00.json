{"title": "pc 21 marzo - Egitto e Palestina - quello che si appresta al Valico di Rafah", "published time": "2024-03-21T14:57:00+08:00", "images": ["https://assets.contropiano.org/img/2024/03/Gaza-muro.jpg", "https://assets.contropiano.org/img/2024/03/Gaza-area-2-300x234.jpg", "https://assets.contropiano.org/img/2024/03/Gaza-area-1-300x266.jpg"], "content": "<div class=\"post-body entry-content\" id=\"post-body-3343379845365566403\" itemprop=\"description articleBody\">\n<p><span>Un\u2019isola di deserto chiusa da un muro: l\u2019Egitto si prepara all\u2019esodo palestinese</span></p><div class=\"category-archive single\">\n<span class=\"articleauthor\">di <a href=\"https://contropiano.org/author/hkcmnst917a\">\nChiara Cruciati *</a></span></div>\n<div id=\"thumbsingle\" style=\"text-align: center;\">\n<a href=\"https://assets.contropiano.org/img/2024/03/Gaza-muro.jpg\" rel=\"aprilightbox\" title=\"Ingrandisci la foto Un\u2019isola di deserto chiusa da un muro: l\u2019Egitto si prepara all\u2019esodo palestinese\"><img alt=\"\" height=\"167\" src=\"../Images/2024-03-21T14-57-00-08-00/000000.jpg\" srcset=\"../Images/2024-03-21T14-57-00-08-00/000000.jpg\" width=\"400\"/></a></div>\n<p><span style=\"font-family: Liberation Serif, serif;\"><span><span>A\n febbraio, su ordine delle forze armate egiziane, un\u2019area di 16 \nchilometri quadrati lungo il confine con Gaza \u00e8 stata spianata. In corso\n anche la costruzione di una barriera in cemento. Il Cairo nega, ma il \ntimore \u00e8 che il paese si prepari all\u2019arrivo di centinaia di migliaia di \nsfollati palestinesi.</span></span></span></p>\n<p><span style=\"font-family: Liberation Serif, serif;\"><span><span>\n Dai gabbiotti di cemento lungo il muro che separa Gaza dall\u2019Egitto due \nsoldati egiziani fanno segno di non scattare foto ai mezzi da lavoro. Al\n valico di Rafah, accanto all\u2019ingresso per i camion umanitari, c\u2019\u00e8 una \nruspa. Altri mezzi si intravedono nei campi vicini. </span></span></span></p>\n<p><span style=\"font-family: Liberation Serif, serif;\"><span><span>Appena\n un chilometro a sud del valico, a inizio febbraio \u00e8 scomparsa un\u2019intera\n zona agricola: un rettangolo imperfetto, quattro chilometri per \nquattro, per un totale di 16 km quadrati, alla frontiera. \u00c8 come se la \ntagliasse in due: un pezzo corre lungo l\u2019estremo sud di Gaza, un altro \npezzo lungo il territorio israeliano. </span></span></span></p>\n<p><span style=\"font-family: Liberation Serif, serif;\"><span><span>Le\n immagini, disponibili grazie a Copernicus, cuciono insieme tre mondi \nantitetici: il Sinai semidesertico, militarizzato da un decennio di \nregime di al-Sisi; il sud di Israele, tasselli di campi<span></span></span></span></span></p><a name=\"more\"></a><span style=\"font-family: Liberation Serif, serif;\"><span><span> coltivati e \nkibbutz, ognuno di un verde diverso; e Gaza, puntini confusi di grigio, \nagglomerati urbani e macerie.</span></span></span><p></p>\n<p><span style=\"font-family: Liberation Serif, serif;\"><span><span>\n Quella spianata non c\u2019era. \u00c8 comparsa un mese fa, se ne \u00e8 accorta la \nSinai Foundation for Human Rights. Il 14 febbraio scorso ha riportato di\n lavori per la costruzione di un\u2019area isolata da un muro, \u00ab<em>tra il valico di Rafah e quello di Kerem Shalom a est e tra i villaggi di Qoz Abo Raad e el-Masora a ovest</em>\u00bb, \u00ab<em>per l\u2019accoglienza di rifugiati palestinesi nel caso di un esodo di massa</em>\u00bb. </span></span></span></p>\n<p><span style=\"font-family: Liberation Serif, serif;\"><span><span>A\n darne conto sono fonti interne alle ditte impegnate nei lavori, \ncommissionati dalla Abnaa Sinai for Construction &amp; Building, societ\u00e0\n che avrebbe ricevuto l\u2019appalto direttamente dall\u2019autorit\u00e0 edile delle \nforze armate egiziane. </span></span></span></p>\n<p><span style=\"font-family: Liberation Serif, serif;\"><span><span>A\n circondare i 16 km quadrati di terra spoglia sar\u00e0 un muro di cemento \nalto sette metri, con sicurezza rafforzata, la stessa che si vede gi\u00e0 \nnel Sinai del nord: da ottobre pi\u00f9 checkpoint, pi\u00f9 soldati. </span></span></span></p>\n<p><span style=\"font-family: Liberation Serif, serif;\"><span><span>Il <em>Wall Street Journal</em>\n cita fonti egiziane: la zona cuscinetto potrebbe ospitare 100mila \npersone. Probabilmente molte di pi\u00f9: Rafah si sviluppa su 64 km quadrati\n e oggi di sfollati ne ospita 1,5 milioni. </span></span></span></p>\n<p style=\"text-align: left;\"><em><span style=\"font-family: Liberation Serif, serif;\"><span><span>L\u2019area egiziana al confine con Gaza il 5 gennaio, prima dei lavori (ESA/Copernicus/Sentinel-2).</span></span></span></em></p>\n<p><img alt=\"\" class=\"wp-image-170557 aligncenter\" height=\"390\" src=\"../Images/2024-03-21T14-57-00-08-00/000001.jpg\" srcset=\"../Images/2024-03-21T14-57-00-08-00/000001.jpg\" width=\"500\"/></p>\n<p style=\"text-align: left;\"><em><span style=\"font-family: Liberation Serif, serif;\"><span><span>L\u2019area di 16 km\u00b2 in Egitto, al confine con Gaza, fotografata dal satellite il 29 febbraio, dopo i lavori.</span></span></span></em></p>\n<p><img alt=\"\" class=\"wp-image-170553 aligncenter\" height=\"443\" src=\"../Images/2024-03-21T14-57-00-08-00/000002.jpg\" srcset=\"../Images/2024-03-21T14-57-00-08-00/000002.jpg\" width=\"500\"/></p>\n<p><span style=\"font-family: Liberation Serif, serif;\"><span><span>\n A disposizione, a volerlo prevedere, c\u2019\u00e8 anche New Rafah, citt\u00e0 \nfantasma: palazzine vuote, 10mila appartamenti destinati alle famiglie \negiziane cacciate dalla vecchia Rafah che al-Sisi ha svuotato a colpi di\n sgomberi e bulldozer. Le palazzine si incontrano lungo la strada, in \nmezzo al deserto. </span></span></span></p>\n<p><span style=\"font-family: Liberation Serif, serif;\"><span><span>Al\n valico i funzionari presenti ci dicono che no, quei lavori e quei \nbulldozer servono ad allargare le strade per migliorare il flusso degli \naiuti in ingresso a Gaza e che l\u2019area spianata servir\u00e0 da hub umanitario\n per stoccare gli aiuti, ospitare gli autisti, gestire la logistica. Un \nprogetto di cui per\u00f2 le organizzazioni umanitari e non hanno mai sentito\n parlare. </span></span></span></p>\n<p><span style=\"font-family: Liberation Serif, serif;\"><span><span>Il\n Presidente al-Sisi smentisce da sempre, da quando \u00e8 iniziata \nl\u2019offensiva via terra israeliana a fine ottobre, che ha spinto verso sud\n la stragrande maggioranza dei gazawi: l\u2019Egitto non si prender\u00e0 carico \ndei rifugiati palestinesi, di una seconda Nakba 75 anni dopo la prima. </span></span></span></p>\n<p><span style=\"font-family: Liberation Serif, serif;\"><span><span>Al-Sisi lo ha ripetuto domenica alla presidente del consiglio Meloni e alla presidente della Commissione Ue von der Leyen: \u00ab<em>L\u2019Egitto rigetta lo sfollamento forzato di palestinesi nelle proprie terre</em>\u00bb. </span></span></span></p>\n<p><span style=\"font-family: Liberation Serif, serif;\"><span><span>Quella spianata dice altro: che Il Cairo si prepara \u00ab<em>al worst case scenario, allo scenario peggiore di un\u2019espulsione di massa da Gaza</em>\u00bb, le parole usate da una fonte diplomatica italiana. </span></span></span></p>\n<p><span style=\"font-family: Liberation Serif, serif;\"><span><span>Il\n 22 febbraio il Fondo monetario internazionale, che con il regime \negiziano \u00e8 impegnato da anni in un braccio di ferro su prestiti in \ncambio di riforme lacrime e sangue per un popolo gi\u00e0 in miseria, aveva \nparlato di un \u00ab<em>pacchetto di sostegno molto ampio</em>\u00bb per affrontare le sfide economiche a partire dalle pressioni che giungono da Gaza. </span></span></span></p>\n<p><span style=\"font-family: Liberation Serif, serif;\"><span><span>Tre giorni dopo, il 25, ad <em>Al Arabiya</em>,\n il direttore del dipartimento del Fmi per il Medio Oriente, Jihad \nAzour, ha pensato fosse meglio precisare: non ci sarebbero legami tra \nl\u2019aumento del prestito e la minacciata offensiva israeliana su Rafah. </span></span></span></p>\n<p><span style=\"font-family: Liberation Serif, serif;\"><span><span>I\n palestinesi, da parte loro, insistono: non ce ne andiamo. Dal Cairo ce \nlo ripete Basel Sourani del Palestinian Center for Human Rights: \u00ab<em>Nonostante\n gli illegali ordini di evacuazione israeliani, bombe e fame, 400mila \npalestinesi sono riusciti a rimanere a nord. Ci sono migliaia di persone\n oggi in Egitto, ma ce ne sono molte di pi\u00f9 dentro Gaza</em>\u00bb. </span></span></span></p>\n<p><span style=\"font-family: Liberation Serif, serif;\"><span><span>Circa\n 15mila i gazawi entrati in questi mesi in territorio egiziano, \npochissimi: uscire \u00e8 una lotteria, e si paga caro, 5mila dollari a \ntesta. </span></span></span></p>\n<p><span style=\"font-family: Liberation Serif, serif;\"><span><span>\u00c8 vero per\u00f2 che Gaza non c\u2019\u00e8 pi\u00f9: \u00ab<em>Il 70% delle infrastrutture e delle case \u00e8 distrutto</em>\u00bb, dice Adnan Abu Hasna, portavoce di Unrwa a Gaza. Un luogo invivibile ma anche lui si dice sicuro: \u00ab<em>Facendone\n un posto inadatto alla vita possono trasferire 2-300mila persone, ma ne\n resterebbero due milioni che non accetteranno di andarsene</em>\u00bb.</span></span></span></p>\n<p><strong>\u00a0* </strong>da <strong><em>il manifesto</em></strong></p>\n<div style=\"clear: both;\"></div>\n</div>", "pdf_content": null, "pdf_links": [], "description": "Un\u2019isola di deserto chiusa da un muro: l\u2019Egitto si prepara all\u2019esodo palestinese  di  Chiara Cruciati *                 A  febbraio, su ordi...", "author": ["maoist"], "source": "https://proletaricomunisti.blogspot.com/2024/03/pc-21-marzo-egitto-e-palestina-quello.html"}