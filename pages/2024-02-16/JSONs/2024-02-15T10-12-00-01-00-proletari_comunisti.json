{"title": "pc 15 febbraio - Il lavoro produttivo degli operai si pone estraneo e contro gli operai in questo sistema capitalista - Per capire perch\u00e8, riprendiamo sempre Marx", "published time": "2024-02-15T10-12-00-01-00", "images": ["https://blogger.googleusercontent.com/img/b/R29vZ2xl/AVvXsEiS98S_z7USSM-GrhM04eEJhCGNQeN7XtUJEbVW_lspfByfdZqQbxe0OXu-oM74dvBeQlqEzIgE0kQ9wCqQUk3PlkMceZnDq8jI-mKX89BD_TCH_8y134XkfTDk6Sd_X8s2bKTQ_x_y0j8aPXL7Ku9PK23n05LxvIwqy-0Fbd3ycJfrtfT1H21oka-1Mc78/w320-h226/images.jpg"], "content": "<div class=\"post-body entry-content\" id=\"post-body-7801709029145693249\" itemprop=\"description articleBody\">\n<p><a href=\"https://blogger.googleusercontent.com/img/b/R29vZ2xl/AVvXsEiS98S_z7USSM-GrhM04eEJhCGNQeN7XtUJEbVW_lspfByfdZqQbxe0OXu-oM74dvBeQlqEzIgE0kQ9wCqQUk3PlkMceZnDq8jI-mKX89BD_TCH_8y134XkfTDk6Sd_X8s2bKTQ_x_y0j8aPXL7Ku9PK23n05LxvIwqy-0Fbd3ycJfrtfT1H21oka-1Mc78/s267/images.jpg\" style=\"clear: left; float: left; margin-bottom: 1em; margin-right: 1em; text-align: center;\"><img border=\"0\" data-original-height=\"189\" data-original-width=\"267\" height=\"226\" src=\"../Images/2024-02-15T10-12-00-01-00/000000.jpg\" srcset=\"../Images/2024-02-15T10-12-00-01-00/000000.jpg\" width=\"320\"/></a><b><span>Perch\u00e8 pubblichiamo passi di questo illuminante manoscritto di Marx sul \"lavoro alienato\"? Perch\u00e8 oggi (ma purtroppo da vari anni - ma le cause non possono essere oggetto di questo testo) vi \u00e8 un rovesciamento</span></b><b><span>, anche nella coscienza di tanti operai e operaie,</span></b><b><span>\u00a0del rapporto tra propria attivit\u00e0 lavorativa e scopo privato capitalista della produzione, tra produttori del valore, della ricchezza sociale e appropriatori di questa ricchezza; c'\u00e8 una moderna \"alienazione\"; per cui, parafrasando una frase di Marx,\u00a0</span></b><b>l'operaio \"si sente libero soltanto nelle sue funzioni animali, come il mangiare, il bere, il procreare, e tutt'al pi\u00f9 ancora l'abitare una casa e il vestirsi; e invece si sente nulla pi\u00f9 che una bestia nelle sue funzioni umane\"; si sente uomo quando fa attivit\u00e0 per s\u00e8 che farebbe anche un animale e si sente un animale quando fa un'attivit\u00e0 produttiva, creatrice, sociale.\u00a0</b></p><p><b>Quindi, come scrive Marx: \"Ci\u00f2 che \u00e8 animale diventa umano, e ci\u00f2 che \u00e8 umano diventa animale\".</b></p><p></p><p style=\"text-align: center;\"><b><span>Da Manoscritti economico-filosofici del 1844</span></b></p><p style=\"text-align: center;\"><span><b>Karl Marx</b></span></p><p style=\"text-align: center;\"><b><span>(passi da)</span><span> Il lavoro alienato</span></b></p><p>[XXII]...abbiamo mostrato che l'operaio decade a merce, alla pi\u00f9 misera delle merci, che<b> la miseria dell'operaio sta in rapporto inverso con la potenza e la quantit\u00e0 della sua pro\u00adduzione</b>, che il risultato necessario della concorrenza \u00e8 l'accumulazione del capitale in poche mani, e quindi la pili terribile ricostituzione del monopolio, che infine scompare la differenza tra capitalista e proprietario fon\u00addiario, cosi come scompare la differenza tra contadino e operaio di fabbrica, <b>e tutta intera la societ\u00e0 deve scin\u00addersi nelle due classi dei proprietari e degli operai senza\u00a0</b><b>propriet\u00e0</b>.\u00a0</p><p>L'economia politica parte dal fatto della propriet\u00e0 pri\u00advata. Ma non ce la spiega... L'economia politica non ci d\u00e0 nes\u00adsuna spiegazione sul fondamento della divisione di capitale e lavoro, di capitale e terra. Quando, per esempio, determina il rapporto del salario col profitto del capita\u00adle, <b>l'interesse del capitalista vale per essa come la ragione suprema</b>; cio\u00e8 essa presuppone ci\u00f2 che deve spiegare...</p><p>...ora noi dobbiamo comprendere la connes\u00adsione essenziale che corre tra la propriet\u00e0 privata, l'avi\u00addit\u00e0 di denaro, la separazione tra lavoro, capitale e pro\u00adpriet\u00e0 fondiaria, tra scambio e concorrenza, tra valoriz\u00adzazione e svalorizzazione dell'uomo, tra monopolio e concorrenza, ecc., la connessione di tutto questo pro\u00adcesso di estraniazione col sistema monetario...</p><p>...Noi partiamo da un fatto dell'economia politica, <b>da un fatto presente.</b></p><p><b>L'operaio diventa tanto pi\u00f9 povero quanto maggiore \u00e8 la ricchezza che produce, quanto pi\u00f9 la sua produzione cresce di potenza e di estensione. L'operaio diventa una merce tanto pi\u00f9 vile<span></span></b></p><a name=\"more\"></a><b> quanto pi\u00f9 grande \u00e8 la quantit\u00e0 di merce che produce</b>. <b>La svalorizzazione del mondo umano cresce in rapporto diretto con la valorizzazione del mondo delle cose. Il lavoro non produce soltanto merci; produce se stesso e l'operaio come una merce,</b> e proprio nella stessa proporzione in cui produce in generale le merci.<p></p><p>Questo fatto non esprime altro che questo: l'oggetto che il lavoro produce, il prodotto del lavoro, si contrappone ad esso come un essere estraneo, come una <b>potenza indipendente da colui che lo produce.</b> Il prodotto del lavoro \u00e8 il lavoro che si \u00e8 fissato in un oggetto, \u00e8 diventato una cosa, \u00e8 l'oggettivazione del lavoro. La realizzazione del lavoro \u00e8 la sua oggettivazione. <b>Questa realizzazione del lavoro appare nello stadio dell'economia privata come un annullamento dell'operaio,</b> l'oggettivazione appare come perdita e asservimento dell'oggetto, l'appropriazione come estraniazione, come alienazione.</p><p></p><p>La realizzazione del lavoro si presenta come annullamento in tal maniera che l'operaio viene annullato sino a morire di fame. L'oggettivazione si presenta come perdita dell'oggetto in siffatta guisa che l'operaio \u00e8 derubato degli oggetti pi\u00f9 necessari non solo per la vita, ma anche per il lavoro. Gi\u00e0, il lavoro stesso diventa un oggetto... quanti pi\u00f9 oggetti l'operaio produce, tanto meno egli ne pu\u00f2 possedere e tanto pi\u00f9 va a finire sotto la signoria del suo prodotto, del capitale...</p><p>..<b>quanto pi\u00f9 l'operaio si consuma nel lavoro, tanto pi\u00f9 potente diventa il mondo estraneo, oggettivo, che egli si crea dinanzi, </b>tanto pi\u00f9 povero diventa egli stesso, e tanto meno il suo mondo interno gli appartiene. Lo stesso accade nella religione. Quante pi\u00f9 cose l'uomo trasferisce in Dio, tanto meno egli ne ritiene in se stesso. <b>L'operaio ripone la sua vita nell'oggetto; ma d'ora in poi la sua vita non appartiene pi\u00f9 a lui, ma all'oggetto. </b>Quanto pi\u00f9 grande \u00e8 dunque questa attivit\u00e0, tanto pi\u00f9 l'operaio \u00e8 privo di oggetto.<b> Quello che \u00e8 il prodotto del suo lavoro, non \u00e8 egli stesso</b>. Quanto pi\u00f9 grande \u00e8 dunque questo prodotto, tanto pi\u00f9 piccolo \u00e8 egli stesso. L'alienazione dell'operaio nel suo prodotto significa non solo che il suo lavoro diventa un oggetto, qualcosa che esiste all' esterno, ma che esso esiste fuori di lui, indipendente da lui, a lui estraneo, e diventa di fronte a lui una potenza per se stante;<b> significa che la vita che egli ha dato all'oggetto, gli si contrappone ostile ed estranea.</b></p><p>[XXIII] Ed ora consideriamo pi\u00f9 da vicino l'oggettivazione, la produzione dell'operaio, e in essa l'estraniazione, l\u00e0 perdita dell'oggetto, del suo prodotto.</p><p>L'operaio non pu\u00f2 produrre nulla senza la natura, senza il mondo esterno sensibile. Questa \u00e8 la materia su cui si realizza il suo lavoro, su cui il suo lavoro agisce, dal quale e per mezzo del quale esso produce.</p><p>Ma come la natura fornisce al lavoro i mezzi di sussistenza, nel senso che il lavoro non pu\u00f2 sussistere senza oggetti su cui applicarsi; cosi essa, d'altra parte, fornisce pure i mezzi di sussistenza in senso pi\u00f9 stretto, cio\u00e8 i mezzi per il sostentamento fisico dello stesso operaio.</p><p>Quindi quanto pi\u00f9 l'operaio si appropria col proprio lavoro del mondo esterno, della natura sensibile, tanto pi\u00f9 egli si priva dei mezzi di sussistenza nella seguente duplice direzione: prima di tutto, per il fatto che il mondo esterno cessa sempre pi\u00f9 di essere un oggetto appartenente al suo lavoro, un mezzo di sussistenza del suo lavoro, e poi per il fatto che lo stesso mondo esterno cessa sempre pi\u00f9 di essere un mezzo di sussistenza nel senso immediato, cio\u00e8 un mezzo per il suo sostentamento fisico. In questa duplice direzione, dunque,<b> l'operaio diventa uno schiavo del suo oggetto: in primo luogo, perch\u00e9 egli riceve un oggetto da lavorare, cio\u00e8 riceve un lavoro; in secondo luogo, perch\u00e9 riceve dei mezzi di sostentamento.</b> E quindi, in primo luogo perch\u00e9 pu\u00f2 esistere come operaio, e in secondo luogo perch\u00e9 pu\u00f2 esistere come soggetto fisico. <b>Il colmo di questo asservimento si ha quando egli si pu\u00f2 mantenere come soggetto fisico soltanto in quanto \u00e8 operaio ed \u00e8 operaio soltanto in quanto \u00e8 soggetto fisico.</b></p><p>(Secondo le leggi dell'economia politica, l'estraniazione dell'operaio nel suo oggetto si esprime nel fatto che quanto pi\u00f9 l'operaio produce, tanto meno ha da consumare; quanto maggior valore produce, tanto minor valore e minore dignit\u00e0 egli possiede; quanto pi\u00f9 bello \u00e8 il suo prodotto, tanto pi\u00f9 l'operaio diventa deforme; quanto pi\u00f9 raffinato il suo oggetto, tanto pi\u00f9 egli s'imbarbarisce; quanto pi\u00f9 potente il lavoro, tanto pi\u00f9 egli diventa impotente; quanto pi\u00f9 il lavoro \u00e8 spirituale, tanto pi\u00f9 egli \u00e8 diventato materiale e schiavo della natura)...</p><p>...Certamente, il lavoro produce per i ricchi cose meravigliose; ma per gli operai produce soltanto privazioni. Produce palazzi, ma per l'operaio spelonche. Produce bellezza, ma per l'operaio deformit\u00e0. Sostituisce il lavoro con macchine, ma ricaccia una parte degli operai in un lavoro barbarico e trasforma l'altra parte in macchina. Produce cose dello spirito, ma per l'operaio idiotaggine e cretinismo.</p><p>Il rapporto immediato esistente tra il lavoro e i suoi prodotti \u00e8 il rapporto tra l'operaio e gli oggetti della sua produzione. Il rapporto che il ricco ha con gli oggetti della produzione e con la stessa produzione \u00e8 soltanto una conseguenza di quel primo rapporto...</p><p>...l'estraniazione si mostra non soltanto nel risultato, ma anche nell'io della produzione, entro la stessa attivit\u00e0 produttiva. Come potrebbe l'operaio rendersi estraneo nel prodotto della sua attivit\u00e0, se egli non si estraniasse da se stesso nell'atto della produzione? Il prodotto non \u00e8 altro che il \u00abresum\u00e9\u00bb dell'attivit\u00e0, della produzione. Quindi, <b>se prodotto del lavoro \u00e8 l'alienazione, la produzione stessa deve essere alienazione attiva</b>...</p><p>E ora, in che cosa consiste l'alienazione del lavoro?</p><p>Consiste prima di tutto nel fatto che<b> il lavoro \u00e8 esterno all'operaio, cio\u00e8 non appartiene al suo essere, e quindi nel suo lavoro egli non si afferma, ma si nega, </b>si sente non soddisfatto, ma infelice, non sviluppa una libera energia fisica e spirituale, ma sfinisce il suo corpo e distrugge il suo spirito. <b>Perci\u00f2 l'operaio solo fuori del lavoro s\u00ec sente presso di s\u00e9; e si sente fuori di s\u00e9 nel lavoro.</b> E a casa propria se non lavora; e se lavora non \u00e8 a casa propria. Il suo lavoro quindi non \u00e8 volontario, ma costretto, \u00e8 un lavoro forzato. Non \u00e8 quindi il soddisfacimento di un bisogno, ma soltanto un mezzo per soddisfare bisogni estranei. La sua estraneit\u00e0 si rivela chiaramente nel fatto che non appena vien meno la coazione fisica o qualsiasi altra coazione, il lavoro viene fuggito come la peste.<b> Il lavoro esterno, il lavoro in cui l'uomo si aliena, \u00e8 un lavoro di sacrificio di se stessi, di mortificazione.</b> Infine l'esteriorit\u00e0 del lavoro per l'operaio appare in ci\u00f2 che<b> il lavoro non \u00e8 suo proprio, ma \u00e8 di un altro. Non gli appartiene, ed egli, nel lavoro, non appartiene a se stesso, ma ad un altro</b>. Come nella religione, l'attivit\u00e0 propria della fantasia umana, del cervello umano e del cuore umano influisce sull'individuo indipendentemente dall'individuo, come un'attivit\u00e0 estranea, divina o diabolica, cosi l'attivit\u00e0 dell'operaio non \u00e8 la sua propria attivit\u00e0. Essa appartiene ad un altro; \u00e8 la perdita di s\u00e9.</p><p>Ne viene quindi come conseguenza che<b> l'uomo (l'operaio) si sente libero soltanto nelle sue funzioni animali, come il mangiare, il bere, il procreare, e tutt'al pi\u00f9 ancora l'abitare una casa e il vestirsi; e invece si sente nulla pi\u00f9 che una bestia nelle sue funzioni umane. Ci\u00f2 che \u00e8 animale diventa umano, e ci\u00f2 che \u00e8 umano diventa animale.</b></p><p>Certamente mangiare, bere e procreare sono anche funzioni schiettamente umane. Ma in quell'astrazione, che le separa dalla restante cerchia dell'attivit\u00e0 umana e le fa diventare scopi ultimi ed unici, sono funzioni animali.</p><p>Abbiamo considerato l'atto dell'estraniazione dell'attivit\u00e0 pratica dell'uomo, cio\u00e8 il lavoro, da due lati. 1) Il rapporto dell'operaio col prodotto del lavoro considerato come oggetto estraneo e oppressivo... 2) Il rapporto del lavoro con l'atto della produzione entro il lavoro...</p><p>...[XXIV] Ora dobbiamo ancora ricavare dalle due determinazioni sin qui descritte una terza determinazione del lavoro estraniato.</p><p>L'uomo \u00e8 un essere appartenente ad una specie non solo perch\u00e9 della specie, tanto della propria quanto di quella delle altre cose, fa teoricamente e praticamente il proprio oggetto, ma anche (e si tratta soltanto di una diversa espressione per la stessa cosa) perch\u00e9 si comporta verso se stesso come verso la specie presente e vivente, perch\u00e9 si comporta verso se stesso come verso un essere universale e perci\u00f2 libero...</p><p>...L'animale \u00e8 immediatamente una cosa sola con la sua attivit\u00e0 vitale. Non si distingue da essa. E quella stessa. L'uomo fa della sua attivit\u00e0 vitale l'oggetto stesso della sua volont\u00e0 e della sua coscienza. Ha un'attivit\u00e0 vitale cosciente. Non c'\u00e8 una sfera determinata in cui l'uomo immediatamente si confonda. L'attivit\u00e0 vitale cosciente dell'uomo distingue l'uomo immediatamente dall'attivit\u00e0 vitale dell'animale. Proprio soltanto per questo egli \u00e8 un essere appartenente ad una specie. O meglio egli \u00e8 un essere cosciente, cio\u00e8 la sua propria vita \u00e8 un suo oggetto, proprio soltanto perch\u00e9 egli \u00e8 un essere appartenente ad una specie. Soltanto perci\u00f2 la sua attivit\u00e0 \u00e8 un'attivit\u00e0 libera. Il lavoro estraniato rovescia il rapporto in quanto l'uomo, proprio perch\u00e9 \u00e8 un essere cosciente, fa della sua attivit\u00e0 vitale, della sua essenza soltanto un mezzo per la sua esistenza.</p><p>La creazione pratica d'un mondo oggettivo, la trasformazione della natura inorganica \u00e8 la riprova che l'uomo \u00e8 un essere appartenente ad una specie e dotato di coscienza, cio\u00e8 \u00e8 un essere che si comporta verso la specie come verso il suo proprio essere, o verso se stesso come un essere appartenente ad una specie. Certamente anche l'animale produce. Si fabbrica un nido, delle abitazioni, come fanno le api, i castori, le formiche, ecc. Solo che l'animale produce unicamente ci\u00f2 che gli occorre immediatamente per s\u00e9 o per i suoi nati; produce in modo unilaterale, mentre l'uomo produce in modo universale; produce solo sotto l'impero del bisogno fisico immediato, mentre l'uomo produce anche libero dal bisogno fisico, e produce veramente soltanto quando \u00e8 libero da esso; l'animale riproduce soltanto se stesso, mentre l'uomo riproduce l'intera natura; il prodotto dell'animale appartiene immediatamente al suo corpo fisico, mentre l'uomo si pone liberamente di fronte al suo prodotto. L'animale costruisce soltanto secondo la misura e il bisogno della specie, a cui appartiene, mentre l'uomo sa produrre secondo la misura di ogni specie e sa ovunque predisporre la misura inerente a quel determinato oggetto; quindi l'uomo costruisce anche secondo le leggi della bellezza.</p><p>Proprio soltanto<b> nella trasformazione del mondo oggettivo l'uomo si mostra quindi realmente come un essere appartenente ad una specie</b>. Questa produzione \u00e8 la sua vita attiva come essere appartenente ad una specie. Mediante essa la natura appare come la sua opera e la sua realt\u00e0. L'oggetto del lavoro \u00e8 quindi l'oggettivazione della vita dell'uomo come essere appartenente ad una specie, in quanto egli si raddoppia, non soltanto come nella coscienza, intellettualmente, ma anche attivamente, realmente, e si guarda quindi in un mondo da esso creato. <b>Perci\u00f2 il lavoro estraniato strappando all'uomo l'oggetto della sua produzione, gli strappa la sua vita di essere appartenente ad una specie, </b>la sua oggettivit\u00e0 reale specifica<b> e muta il suo primato dinanzi agli animali </b>nello svantaggio consistente nel fatto che il suo corpo inorganico, la natura, gli viene sottratta.</p><p>Parimenti,<b> il lavoro estraniato degradando a mezzo l'attivit\u00e0 autonoma, l'attivit\u00e0 libera, fa della vita dell'uomo come essere appartenente ad una specie un mezzo della sua esistenza fisica.</b></p><p>Per opera dell'alienazione, la coscienza, che l'uomo ha della sua specie, si trasforma quindi in ci\u00f2 che la sua vita di essere che appartiene ad una specie diventa per lui un mezzo.</p><p>Il lavoro alienato fa dunque:</p><p>3) dell'essere dell'uomo, come essere appartenente ad una specie, tanto della natura quanto della sua specifica capacit\u00e0 spirituale, un essere a lui estraneo, un mezzo della sua esistenza individuale. Esso rende all'uomo estraneo il suo proprio corpo, tanto la natura esterna, quanto il suo essere spirituale, il suo essere umano.</p><p>4) Una conseguenza immediata del fatto che l'uomo \u00e8 reso estraneo al prodotto del suo lavoro, della sua attivit\u00e0 vitale, al suo essere generico, \u00e8 l' estraniazione dell'uomo dall'uomo. Se l'uomo si contrappone a se stesso, l'altro uomo si contrappone a lui. Quello che vale del rapporto dell'uomo col suo lavoro, col prodotto del suo lavoro e con se stesso, vale del rapporto dell'uomo con l'altro uomo, ed altres\u00ec col lavoro e con l'oggetto del lavoro dell'altro uomo...</p><p>...Dunque nel rapporto del lavoro estraniato ogni uomo considera gli altri secondo il criterio e il rapporto in cui egli stesso si trova come lavoratore.</p><p>[XXV] Abbiamo preso le mosse da un fatto dell'economia politica, dall'estraniazione dell'operaio e della sua produzione. Abbiamo espresso il concetto di questo fatto: il lavoro estraniato, alienato. Abbiamo analizzato questo concetto e quindi abbiamo analizzato semplicemente un fatto dell'economia politica...</p><p><b>...Se il prodotto del lavoro mi \u00e8 estraneo, mi sta di fronte come una potenza estranea, a chi mai appartiene? Se un'attivit\u00e0 che \u00e8 mia non appartiene a me, ed \u00e8 un'attivit\u00e0 altrui, un'attivit\u00e0 coatta, a chi mai appartiene?</b></p><p><b>Ad un essere diverso da me.</b></p><p>Ma chi \u00e8 questo essere ?</p><p>Son forse gli d\u00e8i? Certamente, in antico non soltanto la produzione principale, come quella dei tempi, ecc., in Egitto, in India, nel Messico, appare eseguita al servizio degli d\u00e8i, ma agli d\u00e8i appartiene anche lo stesso prodotto. Soltanto che gli d\u00e8i non furono mai essi stessi i soli padroni. E neppure la natura...</p><p>..L'essere estraneo, a cui appartengono il lavoro e il prodotto del lavoro, che si serve del lavoro e gode del prodotto del lavoro, non pu\u00f2 essere che l'uomo.</p><p>Se il prodotto del lavoro non appartiene all'operaio, e un potere estraneo gli sta di fronte, ci\u00f2 \u00e8 possibile soltanto per il fatto che esso appartiene ad un altro uomo estraneo all'operaio. Se la sua attivit\u00e0 \u00e8 per lui un tormento, deve essere per un altro un godimento, deve essere la gioia della vita altrui. Non gi\u00e0 gli d\u00e8i, non la natura, ma soltanto l'uomo stesso pu\u00f2 essere questo potere estraneo al di sopra dell'uomo...</p><p>...Se quindi egli sta in rapporto al prodotto del suo lavoro, al suo lavoro oggettivato come in rapporto ad un oggetto estraneo, ostile, potente, indipendente da lui, sta in rapporto ad esso in modo che padrone di questo oggetto \u00e8 un altro uomo, a lui estraneo, ostile, potente e indipendente da lui. Se si riferisce alla sua propria attivit\u00e0 come a una attivit\u00e0 non libera, si riferisce a essa come a un'attivit\u00e0 che \u00e8 al servizio e sotto il dominio, la coercizione e il giogo di un altro uomo...</p><p>...Col lavoro estraniato l'uomo costituisce quindi non soltanto il suo rapporto con l'oggetto e con l'atto della produzione come rapporto, con forze estranee ed. ostili; ma costituisce, pure il rapporto in cui altri uomini stanno con la sua produzione e col suo prodotto, e il rapporto in cui egli sta con questi altri uomini. Come l'uomo fa della propria produzione il proprio annientamento, la propria punizione, come pure fa del proprio prodotto una perdita, cio\u00e8 un prodotto che non gli appartiene,<b> cosi pone in essere la signoria di colui che non produce, sulla produzione e sul prodotto. Come egli rende a s\u00e9 estranea la propria attivit\u00e0, cosi rende propria all'estraneo l'attivit\u00e0 che non gli \u00e8 propria...</b></p><p>...Dunque, col lavoro estraniato, alienato, l'operaio pone in essere il rapporto di un uomo che \u00e8 estraneo e al di fuori del lavoro, con questo stesso lavoro. <b>Il rapporto dell'operaio col lavoro pone in essere il rapporto del capitalista</b> - o come altrimenti si voglia chiamare il padrone del lavoro - col lavoro. La propriet\u00e0 privata \u00e8 quindi il prodotto, il risultato, la conseguenza necessaria del lavoro alienato, del rapporto di estraneit\u00e0 che si stabilisce tra l'operaio, da un lato, e la natura e lui stesso dall'altro.</p><p>La propriet\u00e0 privata si ricava quindi mediante l'analisi del concetto del lavoro alienato, cio\u00e8 dell'uomo alienato, del lavoro estraniato, della vita estraniata, dell'uomo estraniato...</p><p>...Solo al vertice del suo svolgimento, la propriet\u00e0 privata rivela il suo segreto, vale a dire, anzitutto che essa \u00e8 il prodotto del lavoro alienato, in secondo luogo che \u00e8 il mezzo con cui il lavoro si aliena, \u00e8 la realizzazione di questa alienazione.</p><p>Questo svolgimento getta immediatamente luce su diverse contraddizioni sinora non risolte:</p><p>1) l'economia politica prende le mosse dal lavoro inteso come l'anima propria della produzione, <b>eppure non d\u00e0 al lavoro nulla mentre d\u00e0 alla propriet\u00e0 privata tutto...</b>\u00a0questa apparente contraddizione \u00e8 la contraddizione del lavoro estraniato con se stesso, e che l'economia politica non ha fatto altro che esporre le leggi del lavoro estraniato.</p><p>Quindi riconosciamo pure che salario e propriet\u00e0 privata sono la stessa cosa, poich\u00e9 il salario, nella misura in cui il prodotto, l'oggetto del lavoro, retribuisce il lavoro stesso, non \u00e8 che una conseguenza necessaria dell'estraniazione del lavoro; e infatti nel salario anche il lavoro non appare come fine a se stesso, ma \u00e8 al servizio della retribuzione...</p><p>...<b>Un forzato aumento del salario... non sarebbe altro che una migliore rimunerazione degli schiavi</b> e non eleverebbe n\u00e9 all'operaio n\u00e9 al lavoro la loro funzione umana e la loro dignit\u00e0...</p><p>...Dal rapporto del lavoro estraniato con la propriet\u00e0 privata segue inoltre che l'emancipazione della societ\u00e0 dalla propriet\u00e0 privata, ecc., dalla schiavit\u00f9 si esprime nella forma politica dell'<b>emancipazione degli operai, non gi\u00e0 come se si trattasse soltanto di questa emancipazione, ma perch\u00e9 in questa emancipazione \u00e8 contenuta l'emancipazione universale dell'uomo; </b>la quale \u00e8 ivi contenuta perch\u00e9 <b>nel rapporto dell'operaio con la produzione \u00e8 incluso tutto intero l'asservimento dell'uomo, e tutti i rapporti di servaggio altro non sono che modificazioni e conseguenze del primo rapporto...</b></p>\n<div style=\"clear: both;\"></div>\n</div>", "description": "Perch\u00e8 pubblichiamo passi di questo illuminante manoscritto di Marx sul \"lavoro alienato\"? Perch\u00e8 oggi (ma purtroppo da vari anni - ma le ca...", "author": ["fannyhill"], "source": "https://proletaricomunisti.blogspot.com/2024/02/pc-15-febbraio-il-lavoro-produttivo.html"}