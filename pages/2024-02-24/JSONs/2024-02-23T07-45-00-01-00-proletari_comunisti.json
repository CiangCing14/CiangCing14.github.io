{"title": "pc 23 febbraio - Cella di isolamento per Marwan Barghouti:", "published time": "2024-02-23T07-45-00-01-00", "images": [], "content": "<div class=\"post-body entry-content\" id=\"post-body-261360574171609900\" itemprop=\"description articleBody\">\n<b><span>si teme per la sua vita, afferma gruppo per i diritti dei prigionieri</span></b><div class=\"flex flex-col gap-4\"><span class=\"text-grey text-xl mt-4 mx-auto md:mx-2\"><time datetime=\"2024-02-22T15:03:55\"><br/></time></span></div><div class=\"w-full border-solid border-light border-b-2 py-4\"></div>\n<p>Gaza \u2013\u00a0<a href=\"https://www.middleeastmonitor.com/20240220-marwan-barghouti-solitary-confinement-prompts-fears-for-his-life-says-prisoners-rights-group/\">MEMO</a>.\n La Commissione palestinese per gli Affari dei detenuti ha dichiarato \nluned\u00ec di temere per la vita dell\u2019importante leader Marwan Barghouti, \nche \u00e8 stato messo in\u00a0<a href=\"https://www.middleeastmonitor.com/20240215-israel-transfers-marwan-barghouti-to-solitary-for-planning-uprising-media-reports/\">isolamento</a>\u00a0nella\n prigione israeliana di Ramla per la terza volta da quando lo Stato di \noccupazione ha iniziato la sua devastante guerra contro la Striscia di \nGaza assediata.</p>\n<p>Come alto funzionario di Fatah, Barghouti, 65 anni, venne arrestato \nnel 2002 e condannato a quattro ergastoli con l\u2019accusa di aver commesso \natti ostili contro Israele durante la\u00a0<a href=\"https://www.middleeastmonitor.com/20170928-remembering-the-second-intifada/\">Seconda Intifada</a>. I sondaggi indicano che un\u2019ampia fetta di palestinesi vuole che Barghouti succeda a Mahmoud Abbas come presidente.</p>\n<p>Il ministro della Sicurezza nazionale israeliano d\u2019estrema destra \nItamar Ben-Gvir ha confermato mercoled\u00ec scorso che Barghouti \u00e8 in \n\u201cisolamento\u201d. La mossa, ha dichiarato su X, \u00e8 avvenuta dopo aver \nricevuto \u201cinformazioni su un\u2019intifada [rivolta] pianificata\u201d.</p>\n<p>\u201cImpedire agli avvocati di visitare [Barghouti] solleva reali timori \nper la sua vita, soprattutto perch\u00e9 l\u2019isolamento \u00e8 accompagnato da \nincitamenti diretti e continui contro di lui da parte dei media \nisraeliani\u201d, ha dichiarato Qaddoura Fares, capo della commissione. \n\u201cL\u2019isolamento di Barghouti rientra nel quadro della presa di mira di \ntutti i prigionieri [\u2026] e dei leader del movimento nazionale in \ncattivit\u00e0, attraverso massicce operazioni di trasferimento, detenzioni \ncollettive e in isolamento, oltre a torture sistematiche\u201d.<span></span></p><a name=\"more\"></a><p></p>\n<p>Secondo Fares, la dichiarazione di Ben-Gvir \u00e8 stata \u201cun altro \ntentativo di mettersi in mostra davanti all\u2019opinione pubblica \nisraeliana\u201d.</p>\n<p>\u00c8 la terza volta che Barghouti viene messo in isolamento nel giro di due mesi.</p>\n<p>Prima era stato trasferito dalla prigione di Ofer all\u2019isolamento del \ncarcere di Ramla e poi all\u2019unit\u00e0 di isolamento di Rimonim, prima di \nessere riportato a Ramla.</p>\n<p>Fares ha chiesto alle istituzioni internazionali e alle autorit\u00e0 \nlocali di assumersi le proprie responsabilit\u00e0 e di accelerare il lavoro \ndi visita delle carceri e di fermare tutte le violazioni contro i \nprigionieri.</p>\n<p>Lo Stato dell\u2019<a href=\"https://www.middleeastmonitor.com/20210112-israel-is-apartheid-state-concludes-major-human-rights-group/\">Apartheid</a>\u00a0ha\n lanciato un\u2019offensiva mortale sulla Striscia di Gaza a seguito di \nun\u2019incursione transfrontaliera guidata da Hamas il 7 ottobre, durante la\n quale sono stati uccisi 1.200 soldati e civili israeliani, molti dei \nquali dai carri armati israeliani e da un elicottero d\u2019attacco. Il \nsuccessivo bombardamento israeliano ha ucciso pi\u00f9 di 29 mila palestinesi\n e ne ha feriti quasi 70 mila. Circa il 60% delle infrastrutture civili \ndi Gaza \u00e8 stato distrutto e vi \u00e8 una grave carenza di beni di prima \nnecessit\u00e0, tra cui cibo, acqua, medicine e ripari.</p>\n<p>Israele \u00e8 accusato di genocidio dalla Corte internazionale di \ngiustizia. A gennaio, una sentenza provvisoria ha ordinato a Tel Aviv di\n fermare gli atti di genocidio e di adottare misure per garantire \nl\u2019assistenza umanitaria ai civili di Gaza. Questo provvedimento \u00e8 stato \nampiamente ignorato dallo Stato di occupazione.</p>\n\n\n\nTraduzione per <a href=\"https://www.infopal.it/cella-di-isolamento-per-marwan-barghouti-si-teme-per-la-sua-vita-afferma-gruppo-per-i-diritti-dei-prigionieri/\">InfoPal</a>\n<div style=\"clear: both;\"></div>\n</div>", "description": "si teme per la sua vita, afferma gruppo per i diritti dei prigionieri  Gaza \u2013\u00a0 MEMO .  La Commissione palestinese per gli Affari dei detenut...", "author": ["maoist"], "source": "https://proletaricomunisti.blogspot.com/2024/02/pc-23-febbraio-cella-di-isolamento-per.html"}