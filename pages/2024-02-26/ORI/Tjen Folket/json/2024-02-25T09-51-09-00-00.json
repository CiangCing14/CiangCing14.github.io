{"published time": "2024-02-25T09-51-09-00-00", "images": ["https://tjen-folket.no/wp-content/uploads/2024/02/McGuire_Air_Force_Base-1160x774.jpg"], "content": "<div class=\"overlay-media parallax\">\n<img alt=\"\" class=\"jarallax-img\" decoding=\"async\" fetchpriority=\"high\" height=\"774\" sizes=\"(max-width: 1160px) 100vw, 1160px\" src=\"../Images/2024-02-25T09-51-09-00-00/000000.jpg\" srcset=\"../Images/2024-02-25T09-51-09-00-00/000000.jpg\" width=\"1160\"/> </div>\n<section class=\"entry-content\">\n<pre class=\"wp-block-preformatted\"><em>Bilde: Illustrasjonsbilde av en  amerikansk milit\u00e6rbase.</em></pre>\n<p>Av en kommentator for Tjen Folket Media.</p>\n<hr class=\"wp-block-separator has-css-opacity\"/>\n<p><strong>I begynnelsen av m\u00e5neden signerte regjeringen en avtale med USA om flere amerikanske baser i Norge. N\u00e5 er det flertall for forslaget p\u00e5 Stortinget.</strong></p>\n<p>Avtalen, som ble inng\u00e5tt med USA den 2. februar, og underskrevet av forsvarsminister Gram og den amerikanske ambassad\u00f8ren Marc Nathanson, skal sendes ut p\u00e5 h\u00f8ring og deretter vedtas i Stortinget. B\u00e5de H\u00f8yre, Fremskrittspartiet, Senterpartiet, Venstre og KrF sier ja.</p>\n<p>Siden 1949 har den norske linjen v\u00e6rt at andre land ikke skal ha milit\u00e6rbaser p\u00e5 norsk jord. Dette har imidlertid snudd de siste \u00e5rene. Regjeringen vil tillate det de kaller for \u00abomforente omr\u00e5der\u00bb, alts\u00e5 omr\u00e5der som USA og andre NATO-allierte kan bruke i felleskap for milit\u00e6re form\u00e5l.</p>\n<p>Omr\u00e5der der USA kan bygge ut milit\u00e6r infrastruktur. Fra f\u00f8r av har USA fire slike omr\u00e5der i Norge (Rygge, Sola, Evenes og Ramsund), og n\u00e5 foresl\u00e5s det alts\u00e5 \u00e5tte nye. De nye omr\u00e5dene g\u00e5r inn som en utvidelse av forsvarsavtalen med USA som Stortinget banket gjennom sommeren 2022.</p>\n<p>Sverige, Danmark og Finland inngikk i desember 2023 bilaterale avtaler om forsvarssamarbeid med USA, Defense Cooperation Agreements (DCAs). Avtalene, som enn\u00e5 ikke er tr\u00e5dt i kraft, legger opp til opprettelse av 17 omforente omr\u00e5der i Sverige, 15 i Finland og 3 i Danmark. De bilaterale avtalene mellom USA og de tre andre nordiske landene har samme utgangspunkt som den norske tilleggsavtalen, Supplementary Defense Cooperation Agreement (SDCA).</p>\n<p>De nye stedene hvor amerikanerne skal slippe til, er And\u00f8ya flystasjon, \u00d8rland flystasjon, Haakonsvern orlogsstasjon, V\u00e6rnes flystasjon og garnison, Bardufoss flystasjon, Setermoen garnison samt skyte- og \u00f8vingsfelt, Osmarka fjellanlegg og Namsen drivstoffanlegg.</p>\n<h3 class=\"wp-block-heading\">Referanser</h3>\n<p><a href=\"https://www.abcnyheter.no/nyheter/norge/2024/02/12/195981741/flertall-pa-stortinget-for-flere-nye-amerikanske-militaerbaser-i-norge?nr=1\">Flertall p\u00e5 Stortinget for flere nye amerikanske milit\u00e6rbaser i Norge (ABC Nyheter)</a></p>\n<p><a href=\"https://www.regjeringen.no/no/dokumenter/prop.-90-s-20212022/id2907763/?ch=5\">Prop. 90 S (2021\u20132022) (Regjeringen.no)</a></p>\n<p><a href=\"https://www.regjeringen.no/no/aktuelt/enighet-med-usa-om-a-oppetter-flere-omforente-omrader/id3023829/\">Enighet med USA om \u00e5 opprette flere omforente omr\u00e5der (Regjeringen.no)</a></p>\n</section>", "source": "https://tjen-folket.no/2024/02/25/flertall-pa-stortinget-for-flere-nye-amerikanske-militaerbaser-i-norge/", "type": "article", "title": "Flertall p\u00e5 Stortinget for flere nye amerikanske milit\u00e6rbaser i Norge", "description": "I begynnelsen av m\u00e5neden signerte regjeringen en avtale med USA om flere amerikanske baser i Norge. N\u00e5 er det flertall for forslaget p\u00e5 Stortinget.", "modified time": "2024-02-25T09:51:12+00:00", "author": ["Tjen Folket Media"], "categories": ["Innenriks"]}